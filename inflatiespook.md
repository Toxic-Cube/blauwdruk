---
topic: 'economics, economie'
---

# Het Inflatiespook

Afgelopen vrijdag ging N-VA voorzitter [Bart De Wever](https://twitter.com/de_NVA/status/1393297306187927555?s=20) tekeer tegen het monetaire beleid van de Amerikaanse centrale bank en de gevaren die dit met zich meedraagt:

> _“We leven in de illusie dat geld 'geprint' wordt. De inflatie stijgt in Amerika. Als dat hier gebeurt, gaan we naar moeilijke tijden.”_

Hij had geen ongelijk, althans wat betreft de inflatiecijfers in Amerika. Op 12 mei kwam het [US Bureau of Labor Statistics](https://www.bls.gov/news.release/cpi.nr0.htm) inderdaad met een schijnbaar bedroevend rapport waarin vermeld werd dat de CPI-U \(Consumer Price Index for All Urban Consumers\) in april 2021 gestegen was met 0.8 %. Deze stijging zou de totale inflatiegraad voor de afgelopen 12 maanden op 4.2 % brengen - de grootste stijging sinds de crisis van 2008.

Hoewel logisch, zou het echter kortzichtig zijn deze inflatie enkel te wijten aan het expansieve monetaire beleid van de Fed. Er zijn minstens drie verklaringen voor de Amerikaanse inflatie die in acht moeten worden genomen om de inflatie die momenteel de gemoederen verhit te verklaren en nuanceren.

![image](https://user-images.githubusercontent.com/84398782/118862994-ab3bb700-b8de-11eb-9989-0d8dfdac3909.png)

## 'Base effect'

Hoewel de heer De Wever uit de lucht leek te vallen over het gevaar van inflatie – en geen kans onbenut liet de media te verwijten het verhaal niet op te pikken – werd er al lang [gerekend](https://archive.is/9BlWJ) op een toenemende inflatie. De meeste economische indicatoren die inflatie peilen doen dat op basis van jaarlijkse vergelijkingen - zo ook de reeds vermelde CPI-U.

Een jaarlijkse vergelijking voor economische activiteit te meten is logisch in normale tijden.

Dit is echter niet het geval wanneer het referentiepunt gelijkloopt met het begin van een globale pandemie en de afkondiging van een nationale lockdown die de economie voor onbeperkte tijd in een comateuze toestand zou brengen. Diezelfde maand april vorig jaar verloren miljoenen Amerikanen hun baan en zodoende viel ook de CPI-U in een diep dal \(- 0.7 %\).

De CPI-U van april 2021 relatief t.o.v. april 2020 bedraagt dus +4.2 %, maar in acht nemend dat er gerefereerd wordt naar een “abnormaal” referentiejaar, kan men niet anders besluiten dat er hier “appelen met peren” worden vergeleken – ook wel het “base effect genoemd”.

![image](https://user-images.githubusercontent.com/84398782/118863024-b2fb5b80-b8de-11eb-9e0b-54fa0a66853f.png)

## Tekorten

Door de sneller dan verwachte wederopstanding van de Amerikaanse economie, niet in het minst te danken aan de [razendsnelle vaccinatiecampagne](https://www.bloomberg.com/graphics/covid-vaccine-tracker-global-distribution/), kwam de Amerikaanse consumptiemotor begin dit jaar terug op gang. De onder de CARES Act uitgedeelde stimuluschecks werden snel ingezet en dit leidde tot tekorten in winkels, warenhuizen en fabrieken die de vraag naar spullen simpelweg niet konden volgen.

Deze consumptiehonger versterkt door de opstopping in het Suezkanaal en Covid-19 die nu in ontwikkelingslanden lelijk huishoudt, zorgden ervoor dat producenten van koffie, matrassen, halfgeleiders en tuinkabouters hun voorraden als sneeuw voor de zon zagen verdwijnen. Deze _supply crunch_ zorgt nu voor een reeks knelpunten in waardeketen die de prijs van grondstoffen \(staal, koper, olie, etc.\) de hoogte deed inschieten.

De verhoging van grondstofprijzen heeft op termijn een belangrijke impact op de consumptieprijzen die in acht worden gehouden door de CPU-I, maar of dit zal leiden tot chronische inflatie lijkt nog af te wachten.

![image](https://user-images.githubusercontent.com/84398782/118863060-bb539680-b8de-11eb-95b3-604e91b90219.png)

## Veranderd mandaat

Een derde belangrijke factor is dat de voorzitter van de Federal Reserve reeds in augustus [afkondigde](https://www.federalreserve.gov/newsevents/speech/powell20200827a.htm) dat het haar mandaat van prijsstabiliteit voortaan zou interpreteren door als doel te stellen jaarlijks een _gemiddelde_ van 2 % inflatie te bereiken. Dit was een subtiele maar cruciale afwijking van de eerdere doelstelling van exact 2 % inflatiegraad en gaf de Fed meer ruimte om aan haar andere mandaat – maximale werkzaamheidsgraad – tegemoet te komen.

Indien de jaarlijkse inflatie groter zal worden de komende jaren, zal dit dus geen onverwacht probleem zijn, eerder de uitvoering van een beleidsdoelstelling.

## Politiek probleem

_Zoals FT-commentator Martin Wolf zei:_

* _“Milton Friedman said that “inflation is always and everywhere a monetary phenomenon”. This is wrong: inflation is always and everywhere a political phenomenon. The question is whether societies want low inflation.”_

Zelfs indien De Wevers cassandravoorspelling over de inflatie in de VS zich zal veruiterlijken en Europa meegezogen zou worden in de inflatoire spiraal die de Fed voor ons uittekende, zou men nog de vraag kunnen stellen of dit echt zo slecht zou zijn.

En indien de “spaarder het gelag zal betalen”, zou men zich kunnen afvragen of Europa post-corona nood heeft aan spaarders wiens rijkdomscreatie zich vooral afspeelt langs de kredietzijde \(maar dit is voer voor een volgend schrijfsel\).

